---
published: true
layout: post
title: "Eclipsist 2008 - İTÜ Kampüsü"
categories: 
  - eclipsist
  - eclipse
  - osgi
---

Güzel bir İstanbul sabahında her ne kadar Sarıyer-Levent sapağını iki kere kaçırıp, Ayazağa'dan dolanarak ulaşsam da, gerek 4 senedir herhangi bir üniversite kampüsüne girmemiş olmam, gerekse Eclipse (favorim) konferansına ilk kez katılıyor olmamdan dolayı gayet heyecanlıydım ve bu heyecanımla İTÜ kampüsüne daldım...

Girişte eski dostları gördüm, birkaç da yeni dost tabi, sohbetimiz koyuydu, eski günlerden yeni teknolojilere.. En azından konferansta konuşulanlarla ilgili fikirlerimi paylaşabilecek birilerinin olması güzeldi...

![eclipseist2008.jpg]({{site.baseurl}}/images/eclipseist2008.jpg)

Konferansı [Naci Dai](http://www.eclipse.org/webtools/people/person.php?name=dai) sunuyordu, [Mike Millinkovich](http://milinkovich.blogspot.com/) (Executive Director of Eclipse Foundation) ile güzel bir başlangıç yaptık. Sunum, açık kaynak projelerin nasıl para kazandıklarından, açık kaynak topluluğunun sağcı ve solcularına kadar güzel bir bilgi yelpazesi ile başladı. Sonra topluluğun (community) satılamayacağından bahsedip [MySQL](http://www.mysql.com/)'in 1 milyar dolarlık satışını örnek verdi, sanırım çaktırmadan biraz sitem etti :). Son olarak hakikaten [Eclipse'in kendi etrafında oluşturduğu o muazzam ekosistemi](http://eclipse-ecosystem.blogspot.com/) ve bileşenlerini anlattı, yani topluluğun sadece committer (developer)'lardan oluşmadığını, partner'lerin de farklı metodlarla bu ekosistemin birer parçası olduklarını anlattı.. Bir an kendimi ne kadar güzel bir yapı olan Eclipse ve etrafındaki partner'lerinin ilişkisini düşünürken buldum.. Eclipse altyapısını kullanarak IDE'ler ve teknolojiler geliştiren partner'ler aynı zamanda finansal destek sağlıyorlar, ve Eclipse hala bireylere ücretsiz olarak dağıtılıyor... İnanılmaz... Mike'ın da dediği gibi sanırım biz henüz Açık Kaynak konusunda **"inkar"** safhasından **"kullanım"** safhasına yeni geçiyoruz, **"katılım"** safhası önümüzde bizi beklese dahi, bu bile büyük bir adım....

Tam iyi başladık derken, iki tane iskandinav arkadaş (sanırım), [Eclipse Open Financial Market Platform](http://www.eclipse.org/ofmp/) (OFMP) dedikleri ve Lüxemburg'da tahminimce 3-4 şubeli bir bankada uyguladıkları Victoria isimli sıkıcı (bence) bir projeden bahsettiler, sunumun tek ilgi çekici yanı projenin ileriki milestone'larında sistemin tüm portlarını [OSGi](http://www.osgi.org/Main/HomePage) teknolojisi ile bağlayacak olmalarını söylemeleri oldu. Bir bankacılık projesi ve tamamiyle OSGi üzerinde, görülmeye değer...

Daha önce IBM'deki arkadaşlarımdan duyduğum [Jazz ve Rational Team Concert](http://www-306.ibm.com/software/rational/jazz/) (RTC) ile ilgili sunum henüz Jazz ve üzerinde geliştirilen RTC'nin biraz daha zamana ihtiyaçları olduğunu ama [Application Lifecycle Management](http://en.wikipedia.org/wiki/Application_Lifecycle_Management) (ALM) konusu ile ilgili gayet güzel adımlar atmış olduklarını gösterdi.. Tabi Jazz'ı dinlerken bu tür bundled bir Eclipse'in şu an projede neleri kolaylaştıracağını düşünmeden de edemedim.

Öğleden sonra, ikinci sunum Naci Dai'nindi, geleceğin hem mobil, hem desktop, hem de kurumsal ölçekli projeleri için yepyeni bir kapı açan bir projeyi anlattı, [OSGi](http://www.eclipse.org/osgi/) framework ve temelinde bulunan Eclipse Equinox... Önümüzdeki sene Nokia'nın [Eclipse Equinox](http://www.eclipse.org/equinox/) kullanarak, 2 milyon telefonu piyasaya süreceğini söyledi.. WAS 7.0 ve Weblogic 10'un yine Equinox teknolojisi üzerine oturtulduğunu da ekledi... OSGi kendi kapsülü ve bundle'ları ile tamamiyle yeni bir davranış gösteriyor... Gerçekten izlenmesi gereken bir proje gibi görünüyor...

Kısacası güzel bir konferans oldu, en azından Eclipse ile biraz daha yakın pozisyonda bulunmak, ne hissedildiğini ve ne yapılmaya çalışıldığını anlamak adına gayet güzel bir deneyim oldu. Ama katılımın 100-150 kişi civarında kalması ve havanın ve yolların açık olmasına rağmen bu sayının geçilememesi biraz üzücü idi..
